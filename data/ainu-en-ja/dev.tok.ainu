Cenpak sekor a= ye uske ne yak a= unu ye kor oka =an .
atuy enka ta oka ... oka =an pe ne hike ,
sorekusu a= unu cis a cis a kor ekimne wa ,
ekimne kor toytoy us kam toytoy us cep se wa ,
 se wa iwak wa a= e kor
orano pirka uske i= ere i= ere *s ... kor oka =an ayne poro =an akusu ,
ora ene hawean hi ,
&quot; Osorkot ta e= aca an .
Kuttarusi ta e= aca an wa , an wa
sine matnepo ranke kor wa ,
e= poro ciki newaoka menoko utar e= ewtanne yak easir
sinritkor pa p uwoma p ne na .
sekor e= ona hawean kor i= hoppa p ne wa ,
e= nu wa e= kocanupkor yak pirka na . &quot;
sekor a= unu i= ye kor patek oka =an pe ne a p ,
tane poro =an wa sorekus yuk ne ciki kamuy ne ciki nuwe a= koan .
nep a= e rusuy nep a= kor rusuy ka somo ki no oka =an rapok ,
Osorkot ta an a= turesihi ekimne akusu ora ,
oro nanu hi ka a= erampewtek ,
oro netopake ne ruwe an hi ka a= erampewtek no ,
ciruskocupu hine iwak ruwe ne orano ,
sorekusu yaykurkata cis a cis a hikeka ,
onautari ka ene ye hi ka isam .
&quot; ne matnepo isam yakun ,
ene ne wen kamuy hene nep ne yakka i= ka oyki p . &quot;
sekor onautari hawoka kor oka .
ora kotan kor utar anak sitoma pa , sitoma pa wa ,
kotan kim ru kus kor siran yak a= ye hi a= nu .
a= nu kor an =an akus ,
oraun a= unu ene hawean hi ,
&quot; ikaunkunak tapan hawas hi eun a= poho yaynu na sikiru na . &quot;
sekor a= ona ... a= unu i= ye kor patek oka =an korka ,
ney ta ka arpa =an wa inkar =an kunak a= ramu kor an =an ,
aan pe ne kusu ,
kimun =an etokoyki sinne pekor iki =an ,
ora ekimne iwak =an kor
cise or an =an wa iwak =an kor ,
kim ta a= se kuni p a= hoppa .
pirka uske a= se kuni ,
ponno ponno a= hoppa ayne ,
poronno kim ta a= se kuni p a= hoppa hine ora ,
kimun =an kuni a= ye ... kunak a= ye p ne kusu ,
a= unuhu iyuta pirkep TANO sorekusu usa sat aep ,
kosneno a= se hine kimun =an yak a= ye p ne kus ki hine oraun ,
kim ta a= hoppa aep utar kam utar a= kose hine ,
porosike =an hine ne Osorkot ta arpa =an hine , ruwe ne akusu ,
neun katu an yakka yuptek pe ne yak a= ye p ne kusu ,
cise soy ka pirkano a= kar .
cise soy ka mun ka sak no siran ruwe ne hine ora ,
cise erupsi ta anak ,
teeta hi wano nep ka nusa or ta a= hopunire ka somo ki p ne aan kun ...
ikoytupa pa kor okay pe ne kuni a= ramu hine ,
simusiska =an ruwe ne akusu ,
pirka okere katkemat soyne .
tekkakipo rauyruke rikuyruke i= nukar hine ora ,
horkano an hine ahun hine ,
&quot; Cenpak un a= karku hene ne yak easir ene an kuni neno an ,
okkaypo ka utarpake soy ta an . &quot;
sekor hawean ... haweas akusu ,
cise *no ... poro kur itak haweas hine ,
&quot; neun oka =an katu an yakka ,
ahup rusuy kus arki kur a= ahupte hike mak . &quot;
sekor hawas haw as akusu ,
ora so anu , mun nupa hine ,
soyne hine mono a hine i= ahunte kunak ye . i= eoripak wa ki .
a= sikehe a= se hi neno an =an hine ahun =an hine ,
a= acaha rorke un a= sike a= anu hi ... a= anu hine
ora ape sam ta an a= aca ramno kane i= erankarap hine ora ene hawean hi .
&quot; hinak wa apkas okkaypo e= ne ru an ? &quot;
sekor hawean hi kus ,
&quot; tapne kane Cenpak wa apkas pe a= ne ruwe ne . &quot;
sekor hawean =an akus ,
&quot; a= karku nispa a= ekanunara kor oka =an hikeka wen ayne ,
a= matnepo yaykurkata nep ka *a=yay ... a= yaykoreka no an pirka menoko ne a p ,
nina kusu ekimne akusu ora ciruskocupu ,
oro nanu hi ka a= erampewtek no an wa iwak orano ,
a= ciskar kor oka =an .
yaykurkata ne yakka cis kor sorekus i= ka oyki kor an pe ,
nen ka a= ye wa nen ka arpa yakun
ene ikipa =an hi ka isam pe ne kus ,
ene a= ye hi ka isam no oka =an ruwe ne . &quot;
sekor kane ne a= aca hawean .
hi kusu ene hawean =an hi .
&quot; a= turesihi neun katuhu an yakka a= kor rusuy kusu san =an ruwe ne . &quot;
sekor kane hawean =an ruwe ne akusu ,
earkinne a= aca ,
&quot; nenkane a= karkuhu a= matnepo ne katu an pe tura wa ora ,
nen ka rayke hene nenkane yak ene iki p an . &quot;
&quot; hemanta ne a= rayke . nen poka a= kar wa tapne ne hawe ne yakun ,
ene teeta katu an kuni ne a= kar wa ,
a= tura wa san =an wa a= aca a= nukare ,
a= acautari ki p ne wa . &quot;
sekor hawean =an akusu ora ,
a= aca mosmano an .
hine ora a= sikehe pita wa nukar orano ,
&quot; sorekusu aynu patek kasi a= osike somo ne .
a= hekote kamuy sorekus pewre or ta anak ,
a= kar wa pirka a= e wa pirka p ,
sorekus cikoykip kamuy ne a korka
onne ne manu p a= kokironiwkes kusu ikoytupa ne manu p a= ki a yakka ,
a= matnepo ne yakka pirka katu neno an wa ,
a= karku oro ta i= ka ose yak sorekusu pirka yakka ,
ene a= matnepoho ne yakka ene hnta katu kar wa ene katu an wa ,
sorekusu yayekatuwen a= ki p ,
oro ta a= karku sonno ene i= ka ose sike ...
sike ruwe ene an . &quot;
sekor hawean kor onkami a onkami a ,
hoka un tuypa wa hoka o ne ya nennen ki .
hekote kamuy ekesinne ekamuykoytak .
nea cise kor katkemat ek wa oraun a= kirkewkasi i= koruyruypa kor ki hine
oraun nea aep sorekusu etuhu karkar
a= se aep ki kor ki ruwe ne hine oka =an ruwe ne akus ,
oro ta esoyne humas akusu ,
ni sike osura humas akusu ,
nea cise kor katkemat soyne akusu ora ahun hine ahun akusu ,
sonno ka ene nanu an hi ka a= erampewtek ,
ciruskocupu , menoko kat anak kor pe ne korka ,
ahun wa neun katu an korka oripak hine ahun hine , mono a .
oharkisoun apekestur kopak peka mono a .
a= erankarap etuhu kar anak ki ruwe ne hine oraun ,
nea cise kor kur ene hawean hi ,
&quot; tan Cenpak un e= yupihi e= yaykohunara kusu san ruwe ne .
i= ka osike . kamuy patek kasi osike ru somo ne .
sorekusu asinuma ne yakka aynu patek kasi osike so ... ru somo ne kusu ,
e= pirkasuke ki wa ,
sorekus a= hekote kamuy ne yakka sorekus a= ekoysoytak wa an pe ne kus ,
a= hekote ... a= karku nispa sorekusu e= tura nankor yakka
sorekusu nen poka sermak e= kor pe ne na . &quot;
sekor nea onne kur hawean ruwe ne akus ,
sorekusu *aona ... nupekorapapse kor
*yayka ... yaynankapirpa hine ora ,
&quot; hetak suke . &quot; sekor hawean .
osi inkar =an .
siruy ta arpa kor cis kor an pe ne sir iki .
hesasi sikiru kor yaynankapirpa oraun ,
tek ... tekehe neun katu an yakka teke huraye a huraye a
ewonne a ewonne a hine nanuhu ka pirpa ,
tekehe ka pirpa ,
hine ora su ka huraye pirkano ki hine su atte hine ora ,
a= se wa okay pe tuypa hine su or esikte .
kina rataskep MO , kina ne yakka woro hine suke hine yapte hine orano ,
onaha koypuni .
pirka uskehe , kam osatuy ne pekor oka uske kasup oykare .
pirka uske onaha kopuni ,
asinuma ne yakka unu ne yakka ki ora ,
osatuy sorekusu uskehe yaykopuni wa ipe .
earkinne a= erampokiwen ,
&quot; nep katuhu kar wa orano ene ne hi an ? &quot;
sekor yaynu =an korka sama ta hotke =an hene aep *a=e ...
a= kor sonapi , sonapi arke a= kopuni hene ki ka somo ki ,
nen ne ya a= eramiskari .
nen ka iki =an wa nen ka ne hene ... yak wen wa kusu ki hine orano ,
kuneywa an hi kusu orano ,
&quot; hetak hetak hokure nina yakne ...
wa kim ta ka a= ri yakne ,
a= kasuy wa a= se kusu ne kus ,
ora i= tura yakne ohonno somo hosippa =an nankor kusu ,
oraun a= acautari e kuni p anakne sorekus ekimne =an wa ,
yuk ne ciki kamuy ne ciki nuwe a= koan wa a= acautari a= kohoppa .
paye =an ... a= uni un paye =an pe ne na . &quot;
sekor hawean =an pe ne kus eyaykopuntek sinne noyne nina kusu soyne .
hekoopi asinuma ka a= aca eyramante p utar i= epakasnu wa ,
parka ta okay pe a= rapte hine ,
kor wa *iwa ... ekimne =an hine ,
haykannu kamuy a= rayke hi kusu mukkaneno a= se hine iwak =an hine ,
nusa or ta a= anu hine ahun =an hine ,
a= aca eun a= ye akusu ,
a= aca orikikutkor hine soyne ,
orano onkami a onkami a kor ,
orano yayteknata ri hine kamihi ahupte
yuk ne yakka a= se easkay noyne okay pe ,
mukkaneno a= se wa a= aca kasi a= osere .
nusa or ta a= ari kor ri .
orano yuk ne ciki kamuy ne ciki nuwe a= koan .
mata epitta riya e pakno ,
sorekusu aep a= uekarire .
sorekusu cuk ne kusu sorekusu cep ne yakka a= uekarire wa ki ruwe ne hine ora ,
nea menoko nina a nina a wa an pe ne hike ,
a= kasuy wa a= se wa sem or un a= rura .
wakka anak na wakka yaykata wakkata wa ,
ku easkay pakno okay pa p ne kusu ,
&quot; wakka anak yaykata ku wa ta pa wa eywanke pa oraun ,
iteki yayipeekosunke pa no pirkano suke wa ipe pa kor oka yak pirka .
nen poka a= turesi aynu ne wa a= tura pakno anakne somo sap =an pe ne na .
iteki i= epotara a= acautari ki yak pirka . &quot;
sekor hawean =an kor ,
pirkep ka a= se p ne kus ponno ponno sayo ka kar pa .
rur e pa kor oraun ,
osi a= e SITARI ki kor oka =an ayne ora ,
&quot; tane hosipi =an .
a= unu i= epotara kus ki . &quot;
sekor hawean =an kor sorekus mata epitta e pa
hoka o pa kuni cikuni a= ta wa a= rura hine oraun ,
paye =an kus ne akusu ,
ineapkusun askay menoko ne wa iki ya ka a= eramiskari ,
sorekus pirka kar pe , poro ketusi nea katkemat sanke ,
oro esikte .
usa sut tamasay ne yakka ki .
ki ruwe ne hine ora hemanta pon HAKO nea katkemat sanke hine ,
&quot; tan pe anak nep ka e= ekimatek ciki puta e= mesu yak pirka na . &quot;
sekor hawean kor kore siri a= nukar hi anak ,
nep ka cikosinninup ne sinne kuni a= ramu kor ,
orano a= tura hine orano arki =an .
uturu ta sikehe pase p ne kus a= se .
uturu ta a= sere . arki =an ayne ,
a= uni ta arki =an hine ahun =an akusu ,
&quot; a= poho kimun yak ye a p ,
makanak ki arsikeno ahun ruwe an ? &quot;
sekor a= unu hawean korka ,
mosmano a =an ruwe ne akus ,
iramepakari hine somo Kuttarusi ta hene arpa =an wa ,
Kuttarusi un a= turesi hene a= tura wa ek =an ruwe ne kunak ramusinne noyne soyne akus ,
soy ta soyne akus tan pewtanke kususuye .
&quot; a= wenpo ene an pe e= tura wa e= ek humi .
hemanta kusu e= tura wa e= ek ruwe ene an . &quot;
sekor hawean kor ,
sorekusu nea a= turesi ne yakka kopasrota ,
asinuma ne yakka ki korka ,
mosmano an =an hine ora ahun ... a= ahunte hine ahun hine orano ,
sorekusu ene katu an yakka ineapkusun yuptek wa iki ya ka a= eramiskari .
ape kes poka otke ka somo ki .
nina ne ya suke ne ya wakkata ne ya ki p ,
orano sorekus a= wenunu i= kopasrota korka arorkisne ,
&quot; neun hawean yakka mosmano an yak pirka . &quot;
sekor hawean =an kor konto ekimne =an wa yuk ne ciki kamuy ne ciki nuwe a= koan kor an =an .
rapokke somo ka ene hawean =an kunak a= ramu a p ,
&quot; cise eun ki otuye wa ,
ani asinno unihi a= kar pe ne . &quot;
sekor hawean =an kor ekimne =an hine iwak =an akusu ,
sonno ka si poro cise eun pakno an ki otuye hine ,
rura wa an hi kusu ora ,
a= ye p ne kusu uni a= kar hine ora oro ta
a= unu a= koyantonere ney pak ki ka ruska kus ,
nea pon ... a= turesi nea cise or ta a= anu hine ora ,
suy sineanta yuk a= rayke ,
poro yuk a= rayke hine a= se hine iwak =an hine ,
ape etok ta a= anu hine ,
&quot; tan yuk tan ukuran e= e wa e= okere yak easir mat ne a= e= kor pe ne na . &quot;
sekor hawean =an kor ek =an hine ,
a= uni ta ek =an hine ipe =an akusu ,
ora soynerusuy =an hi kusu soyne =an akus ,
ape nipek maknatara hi kusu ,
arpa =an hine inkar =an akusu ,
cis a cis a kor an ayne hopuni hine ,
ketus asam wa nea pon HAKO sanke hine ,
putaha mesu wa oro wa paskur rup soyenpa rok soyenpa rok orano ki wa ,
nea yuk kasi uyru pa wa ,
iruka tom ta e okere pa akusu ora ,
nea HAKO or un opitta ahup hine eyam siri a= nukar hine ,
ora a= uni ta ek =an hine an =an a p ,
ioyaancikari konto a= epotara hi kusu soyne =an akus ,
ape nipek maknatara .
maknatara . hine an hi kusu arpa =an hine ipuyaroposore =an akus ,
isampesiyuk raypesiyuk ki hine ,
sorekusu pirka kar pe esiyuk wa raypesiyuk ki hine ,
ora ketus asam wa saranpekarpe sanke hine ,
yaykotpattuye oasi kus ne hi ta ahun =an .
awosma =an hine ,
&quot; mak e= iki sir an . &quot;
sekor hawean kor a= teksaykare ruwe ne akus ,
i= enkasike yaskosanu puskosanu ruwe ne hine ,
orano mokor hene ya ray hene , *a=eramko ...
a= ramu ka tanak kane sitne kane ayne nusumpitata =an ruwe ne akusu ,
nea menoko sorekusu hayokpehe opitta osoroho ta horarayse hine ,
oanray siri a= temnikoro ta an ruwe ne hine orano ,
rapokke a= unuhu ek wa ,
humnu p ne kusu ek hine orano ,
pewtanke tasare kusu pewtanke hine ,
eun mos =an hine a =an hine orano ,
sorekusu kamuy ne manu p , kanna kamuy kar irenka ne hi a= eraman hi kusu orano ,
kanna kamuy tomo a= itakusi hawe ene an hi ,
&quot; sorekusu si pase kamuy kamuy anakne oha aynu ukor pe ne .
aynu anak oha aynu ukor .
sukup kur anak nen ne yakka uehosi ka somo ne yakka ,
kamuy anak kamuy oha kamuy ukor pe ne hike ,
nep kusu ene si pase kamuy a= kor kus ne menoko ene katu kar hine ,
ora ney ne ne yakka somo an kuni p ne ruwe ne .
ramaci somo a= i= kohosipire yak anak ,
ona turano irwak turano sorekus atteynemosir a= kooterke kus ne kus ,
sorekusu a= eramuanka . &quot;
sekor hawean =an kor orano kamuyoroytak =an . a= ki ayne ,
anonto wano ponno ponno penramu tokse ayne ,
a= siknure katu ene an hi .
nea hayokpehe oposo ru anakne ,
sorekusu ray pe iki korka ,
ineapkusun menoko pirka wa siran ya ka a= eramiskari sorekusu *nanni ...
ray pe iki korka nannipekihi cise onnay emaknatara kane siran ruwe ne hine orano ,
a= kar ayne siknu ruwe ne hine ,
orano cis a cis a kor an korka sinki =an pe ne kusu ,
iruka he an =an akusu wentarap =an ruwe ne akusu ...
a ruwe ne akusu ,
kamuy ne kusu koraci an oar okkaypo iruska wa an hine ene hawean hi ,
&quot; tan Cenpak un okkaypo e= ne wa itak =an ciki e= nu katu ene an hi .
asinuma kanna kamuy tu irwak ne p ,
poniwne p a= ne p ,
kamuy or ta a= yaykotomka p isam .
aynu or ta inkar =an kor tan menoko patek a= yaykotomka wa kusu ,
ene a= kar wa ... yak e= sitoma kunak a= ramu kusu ,
a= sirkakore sorekusu ki ruwe ne a p ,
e= sitoma ka somo ki no e= tura wa e= ek ora ,
eun unuhu cikosinninup kor pe ne hine , sorekusu kamuy i= koypak pe ne kus ... kusu
cise eun ki ka ya ,
hnta aynu hnta menoko sine to cise eun ki otuye p ,
nea cise eun ki otuye wa an wa ,
cise e= kar oro ta e= an wa sinna an wa ne yak ,
eun a= rayke kunak a= ramu kusu ,
neun neun a= yaynure ani
yuk ... yuk ka e= se wa iwak wa tan ukuran e okere somo ki yak ,
e= rayke wa mat ne e= kor somo ki kunak e= ye hi ka a= e= yaynure ani ,
nea cikosinninup kor wa sorekusu kamuy kopan pe an pe ne kus ,
cikosinninup ani a= i= maketa ruwe ne hine ,
oraun rewsi =an korka ,
suy e= uni ta e= an pe ne kusu ,
e= unu turano e= an pe ne kus ,
nen poka a= kar wa a= rayke wa ramaci a= uk rusuy kusu iki =an hine ,
neun ne yakka sorekusu kamuy i= koypak pe ne kus a= i= maketa ruwe ne yakka ,
a= kohayta kusu iki =an pe ne akusu ,
sukup hontom ta a= uk wa kamuy or ta a= kor pe ne kus ,
a= e= eramuanka . &quot;
sekor wentarap =an hi ,
orano hopuni =an orano ,
&quot; oha kamuy ukor pe ne aynu anak oha aynu ukor pe ne hike ,
kateomare wa iki menoko ne a yakun ,
menoko kar pe ani sake a= kar wa sorekus sake ...
sake tura inaw tura sorekus a= nomi pa yakne ,
kamuy or ta eyaykamuynere p ,
hemanta ne kusu sukup hontom ta uk hawe ne wa ,
neno iki arpa epitta ki yakne sorekusu arpa epitta
sorekus ona turano yup turano atteynemosir a= kooterke kus ne kus a= eramuanka . &quot;
sekor hawean =an kor kamuyoroytak =an ayne orano an =an korka ,
konto a= unu a= koyruska p ne kus ,
oro ta an =an ka somo ki no
nani nea a= macihi turano orano oka =an ,
sorekusu a= yaykokemnu p ne kusu ,
sorekusu itak poka yayitak ... kewor ? a= koytak ka somo ki .
i= etoko un suke .
nina ne ya ki oraun ,
makan a= rayke ki p a= unu eun a= se
makan *aka ... a= rayke p nea a= uni un a= se wa sorekusu ki orano ,
a= unu ka ek ka somo ki .
a= unu oro ta arpa =an ka somo ki .
sineanta a= unuhu ek hine ,
hine oraun konto *Osorko ... *Cenp ... Kuttarusi ta an pon menoko ,
konto tapne ne hine ora iruska wa ,
kotan kes ta wenkur okkaypo an pe ,
turano an wa orano ... a p orano
sorekus nea wenkur okkaypo earkinne ison , cikasnukar wa ,
sorekusu asuru as pa kor oka yak a= ye hi kus ,
arpa =an wa inkar =an rusuy kusu ,
konto usa yarsit a= umomare wa a= mi . yaypaskotaci =an yayetorkotaci =an .
sorekus a= sitoma no kane a= katu an hine orano ,
Cenpak or ta arpa =an hine ,
cise soy ta ... kotan kes ta okay pa p ne yak a= ye hike ,
arpa =an hine cise soy ta wenkur inkar a= esikkankari kor an =an akusu ,
oro ta nea a= mataki sonno ka asuru as pe pirka menoko ne ,
soyne i= nukar orano ,
&quot; a= weyyupihi sorekusu pirka menoko koowseterke ,
hemanta kar ene katu an wa ek ruwe an . iyaysitomare kus . &quot;
sekor hawean kor i= kopasrota kor ahun korka ,
osi ahun =an orano ,
wenkur inkar a= esikkankari kor parka peka sorekusu cise onnay peka ki akusu orano ,
&quot; neun tek iki yakka sorekus a= eyaysitoma katu an . a= ki p ,
enepo easir hemanta nukar pe iki ? &quot;
sekor hawean kor ,
neun i= kopasrota korka pirka suke ki hine ,
i= ipere hine orano
&quot; hetak hetak a= hekote nispa iwak etok ta a= eyaysitoma kus , arpa arpa . &quot;
sekor i= ye kor ki korka orano ,
konto nen ka a= kosunke rusuy kusu orano ,
&quot; a= kor turesi hemanta kosinninu hine ,
enepo easir pirka ru oka . i= nukare wa i= kore yak pirka . &quot;
sekor hawean =an kor orano ki kor orano , i= kopasrota .
&quot; neun tek hawean yakka a= weyyupihi katu an ,
a= eyaysitoma p ene hawean . &quot;
sekor hawean ayne ,
&quot; a= unuhu &quot; pet or ta rap =an wa ewonne =an ... cise soy a= kar ne ya ape kes ...
ape sam a= kar wa cise onnay a= nupa ora ,
pet or ta rap =an wa ewonne =an kor nep ka pirka p a= nukar pe ne na . &quot;
sekor a= unuhu i= ye kor patek oka =an a p ,
pet or ta suy ran =an hine ewonne =an hine pet turasi inkar =an wa ,
hemanta kasi mikemike kor san hine i= hekote yan hi kusu ,
inkar =an akus ,
sirokane otcike or sirokane makiri saya eusi wa ,
kasi mikemike kor san hine a= uk hike orano a= kosinninu wa an pe ne a p ,
ene e= tura an =an yakun a= e= kosinninure ne kunak a= ramu a p ,
ene sorekusu hemanta si ... a= sikasanine p tura e= an yak a= ye wa kusu ,
wenkur okkaypo a= kosinninu wa ene nispa a= ne hi ne wa . &quot;
sekor hawean hi kusu orano ,
&quot; i= nukare poka ki yakne a= nukar poka ki wa hosipi =an pe ne . &quot;
sekor hawean =an kor orano ki p ne kusu ,
konto suwop ranke hine atuhu pita hikeka eyayokapaste eyayokapaste ayne sanke
suwop pita hine kor ek hine ,
&quot; tap tasi a= hekote nispa kosinninu wa ene nispa a= ne hi an hine ,
pirka =an hi ne na . &quot; sekor ,
&quot; inkar poka pirkano inkar =an humi ka isam kus hankeno kor wa ek wa i= nukare . &quot;
sekor hawean =an kor orano ki ruwe anak ene an hi ,
sorekusu makiri arke sirokane ceppo a= kocupu .
*siroka ... makiri arke wa sorekus konkane ceppo a= kocupu apekor an .
sorekusu cise onnay emaknatara ,
makiri saya eus wa sanke hine ,
ki orano ki ayne i= karanke ek hine ,
&quot; na ponno e= ek yakne a= nukanno pirkano ki poka ki . &quot;
sekor hawean =an ayne i= karanke hi kus
tekehe un a= ristektek hine nani soyosma =an hine ,
a= uni ta ek =an hine ,
suwop asama a= karpare hine a= anu ruwe ne a p ,
orano pahawnu =an akusu ,
konto orano nep ka kor pa p hopunpa pekor hopunpa pekor ne wa ,
orano ukoyki pa . tu su at ukotuypa re su at ukotuypa ukoyki pa ,
hopunpa , nep kar pa yakka nep supa pa yakka ki pa hi a= nu kor an =an a p ,
sine ancikar a= unu ek hine ,
i= tak yak ye kor ek hine arpa =an akusu ,
nea a= turesi an orano i= kopasrota sorekus ,
&quot; a= weyyupihi sorekusu katuhu an wa a= kopasrota a wa
sorekusu i= kosunke wa somo neno an no arpa a yakun ,
somo a= kopasrota no kese a= anpa p ki orano ,
sorekus a= kor wa okay pa p hopunpa .
a= kor cikosinninup a= weyyupi kor wa kira p ne kusu , ora ki ... akusu
ene a= yupihi ene an sorekus ene an pirka kamuy neno an a= yupi ene i= kosunke . &quot;
sekor hawean kor i= kopasrota korka ,
ene a= ye hi ka isam pe ne kus mosmano an =an hine ,
oraun hosipi =an korka ene i= kopasrota p ,
konto a= poromaci a= unu a= koyantonere ka ruska kusu
konto nea Kuttarusi wa ek a= turesi a= unuhu a= koyantonere .
a= kor Osorkot wa a= tura a a= macihi poromat ne a= kor orano ,
sorekusu yuk ne ciki kamuy ne ciki nuwe a= koan .
oro easir konto nea Osorkot un a= acautari a= hotanukar pa kus
posak =an hine a= tura rusuy kus a= tura hine ,
paye =an orano sorekusu a= acautari cis kor i= koonkami pa ruwe ne hine ,
konto ekimne =an wa yuk ne ciki kamuy ...
na aep kor wa oka ni ne yakka ki korka ,
orano nea a= macihi nina SITARI ekimne =an wa yuk ne ciki kamuy ne ciki nuwe a= koan .
e pa kuni p a= kar korka ora pokor =an SITARI ki yakun ora ,
na uoyak un apkas ka a= eaykap kuni a= ramu p ne kusu konto ,
&quot; kotan or ta nep ka pirka pon menoko ... kewtum pirka okkaypo ne yakka pon menoko ne yakka eramuoka yakun ,
ye pa yakne a= etun wa a= acautari arsoke a= unte .
puyne a= hoppa ka epotara pa kus ki . &quot;
sekor hawean =an akus ,
nea a= macihi kewtumu pirka okkaypo utar pon menoko utar ye ruwe ne hine ,
ora a= etun pa hine ,
onne utar arsoke a= unte kusu ne akus ,
a= aca earkinne eyaykopuntek pa ruwe ne hine ,
arsoke a= unte .
&quot; nep ka sorekusu a= aca pirka kor pe a= uk ka somo ki p ne kusu ,
okkaypo utar a= aca utar arsoke un wa
pirkano EEYANPAY hawe erampokiwen pa nunuke pa i= kore . &quot;
sekor hawean =an kor konto hosippa =an hi orano
konto suy Kuttarusi un a= turesi a= tura hine a= acautari oro ta paye =an hi orano ,
tanepo a= nukar pe a= aca ne p ne kusu ,
sorekusu i= koonkami i= koyairayke hi ye a ye a kor ora
ekimne =an wa a= pirkakar pe a= kar wa a= aca a= ere rusuy kusu ekimne =an wa
yuk ne ciki kamuy ne ciki nuwe a= koan .
ora pewre pa p ne kus *yay ...
yayteknata ni ne yakka uekarpare . hoka o kor okay pe ne rok haw an hi kusu ,
ora nea a= maci a= ninare kusu a= ye .
ni ne yakka , poronno a= uekarire hine ora ,
nea Kuttarusi ta ka pirka menoko ... umurek a= hok hine
a= acautari arsoke a= unte pa hine orano ,
arki =an hine orano , oka =an rapok
ne a= matutari honkor pa uerpak ki uerpak ki hine nuwap pa ruwe ne akus ,
okkayo tennep kor pa ruwe ne .
orano sorekus a= unu anakne a= kor poro a= maci anak koyyomap ka somo ki no ,
Cenpak ... Kuttarusi wa a= tura a= macihi turano an pe ne kus ,
koyyomap yakka somo i= koyyomap a= unu ki yakka ,
&quot; iteki eun itak ki , nen ka hawean yak pirka . &quot;
sekor a= macihi a= ye kor konto pokor =an pa hi ora ,
a= poutari a= acautari a= nukare somo ki yak wen wa kusu ,
ora suy porosike =an .
neun a= hok okkaypo utar nuwe kooka yakka ki ... ki p ne kus
sorekusu kirpu pirka hi poro sike a= ki .
a= macihi pakkay hine a= aca oro ta sap =an hi orano ,
sorekus a= acaha earkinne eyaykopuntek pa ,
a= unarpe ne yakka eyaykopuntek pa kusu ,
oro ta tori tori oka =an wa ,
okkaypo turano ekimne =an wa , yuk ne ciki kamuy ne ciki nuwe a= kooka wa ,
orano hosippa =an hine , a= uni ta arki =an hine
oraun suy Kuttarusi un a= macihi suy a= acautari oro ta poho a= nukare ...
mippo a= nukare kus oro ta paye =an hi orano
suy Kuttarusi un a= aca ne yakka earkinne eyaykopuntek pa .
mippo eyaykopuntek pa kor ki .
rapokke nea *tu ...
na uoyak ta oka a= hok okkaypo utar ka pokor pa wa ,
i= koyyomap pa kor oka .
orano a= maci utar anak uerayninne pa ka ki , pa p ne kusu ,
sinen a= ne apkas =an kor ,
&quot; a= kor okkaypo a= karku nispa an kuskeraypo
a= eykoytupa p iyomap ne a korka sorekus iyomap ne manu p a= yaykotuyas pa . &quot;
sekor kane hawoka kor ,
konto a= matutarihi onautari esipinpap raykur esipinpa kuni p ne ya
siknu hi ne esipinpa kuni p usa usa kar pa kor
a= se wa arpa =an wa a= korpare pa kor oka =an ayne
sorekus a= poutari ka rupne pa pakno hi orano ,
&quot; Osorkot ta an a= kor okkaypo a= poho ak ne kor yak pirka . &quot;
sekor a= ye kor a= tura hine ,
a= aca a= erampokiwen kusu arsoke a= unte hine ,
nani a= hok a= okkaypo utar sinnatoye ? cise a= kar hine ,
oro ta a= ari .
&quot; coypep anak poronno a= kor yak ,
irwak ne a= kor ka somo ki p ne kus . &quot;
sekor hawean =an kor eykaunno nea a= hok okkaypo a= aca kor coypep a= kore hine ora ,
ne a= acaha *yayeyayayekos ... yayhekote mippoho arsoke a= unte wa poro hi ora ,
pirka menoko a= ewtannere wa , sorekus ekasi kasi oyki pa .
sorekusu nea a= hok okkaypo utar ne yakka ,
aca ne i= kor pa . a= ekasihi sorekusu nunuke pa .
Kuttarusi ta ne yakka uneno kane ne wa ,
sorekus nep a= e rusuy nep a= kor rusuy somo ki ,
sorekusu cikosinninup a= matutari cikosinninup usa usa kor pa p ne kus ,
po hene , sorekusu kasi a= opirka wa ,
sorekus pakno nispa isam nispa a= ne wa ,
sorekus a= unuhu ka a= pirkakuronnere .
a= acautari ka apkas =an kor ekarino ne pekor a= acautari isam pa wa
Kuttarusi ta ka Osorkot ta ka ki kor ki ayne ,
a= siwto a= unarpe utar ka opitta a= pirkakuronnere okake ta ,
a= po an pe ne kusu , apkas ani paye hi ? ta anak
a= poho oro ta Kuttarusi ta Osorkot ta ka arpa =an ranke kor an =an ayne ,
tane apkasniwkes =an hi orano ,
a= poutari a= mippoutari ukopayeoka . uoruspenu =an kor oka =an ayne ,
tane onne =an siri ene an hi ne kusu ,
tapne kane ne ora kanna kamuy ...
kanna kamuy sorekus sake tura inaw tura a= nomi kor oka =an no
isermakus a= ne p ... kuni a= ramu .
nep a= sitoma ka somo ki ora ,
nea a= maci ne yakka sukup hontom eysam ka somo ki no ,
onne pakno turano an =an wa ,
tane onne =an siri ene an hi ne kusu ,
tapne kane iki =an siri a= poutari nukar pe ne kusu .
&quot; kanna kamuy kamuy ekasi a= nomi na . &quot;
sekor hawoka kor sake kor pa kor ,
inaw ne yakka sake ne yakka kanna kamuy eikra pa
sorekus inaw *ro ... asi pa wa ki yakne , e= sermakkor pa wa
sorekusu kanna kamuy anak mosir okari payeoka kor ,
usa iki pa ki wa a= sitoma p ne kusu ,
nomi pa yak nep sitoma pa ka somo ki kus ne kus . &quot;
sekor hawean =an kor onne =an sekor ,
sino nispa hawean sekor .
a= saha an . a= yupihi tun an hine oka =an .
pak katkemat isam katkemat a= saha ne wa ne kuni a= ramu .
a= yuptarihi a= saha ye p nu pa wa nennen iki pa kor oka =an pe ne a p ,
a= sa ... a= sa ...
a= yuputari rupne pa hi orano yuk cikoykip kamuy cikoykip nuwe kooka .
nep a= e rusuy nep a= kor rusuy somo ki no ,
siporo cise or ta ineapta nispa an usi ne wa siran ya ka a= eramiskari .
coypep ne manu p sorekusu tu ikir ne ka usoskamu no siran ruwe ne ...
ruwe ne hine oka =an ruwe ne a p ,
a= saha ene hawean hi .
&quot; a= akutari eci= ne wa tan a= kor Iskar putu ta ,
tanepo atuy or ahup cep a= rayke kor iyotta piye wa keraan pe ne na .
episne eci= sap wa eci= cepkoyki p ne na . &quot;
sekor ki akus a= yuputari eyaykopuntek kor nani episne sap wa isam .
okake ta anak a= saha poro su atte .
corpokke ... eun wakkata ... wakka rura .
re kisar us su atte hine ki hine orano ,
cep ne ciki kam ne ciki tatatata tuypa tuypa wa ,
nea su sikno kane supa orano ,
corpokke eusieusi .
&quot; hemanta ne enepo easir suke hi an ? &quot;
sekor yaynu =an kor an =an a p ,
tane konto nea poro su yanke eaykap pe ne kusu ,
mosma su or un nimara yanke hine ape etok ta anu hine ,
ora patci huraye hine ape etok ta anu hine ora ,
&quot; soyne wa kim un aca niot cise or ta an ... MAKIGOYANIIRUKARA
kim un aca niot cise or ta an na ,
soyne wa ahun wa ipe kusu ye &quot; TTE hawean .
hemanta kim un aca ene a= ye ? isitoma =an kus soyne =an ka somo ki akus ,
a= saha soyne hine , &quot; kim un aca ahun wa ipe . &quot;
sekor hawean hine ora ahun hine ,
ora isitoma =an pe ne kus osisoun a= sa rorke wa a =an hine an =an ruwe ne akusu ,
sorekusu tu aynu ka re aynu ka a= ukoseske apekor an ,
siporo aynu hure tompuku ikakuste ,
hure rek tanne rek rerar kasi seske kane an siporo aynu ahun hine ,
a= sa erankarap hene ki ka somo ki no ,
nani ape etok ta arpa hine orano ,
&quot; nen ka kim un aca koypuni kur ka isam na , yaykoypuni wa ipe . &quot;
sekor a= sa hawean akus ,
orano yaykoypuni wa ipe a ipe a nea poro su ohare .
ruri unno e wa isam hine soyne hine isam okake ta ,
a= saha suke hine ipe =an hine oraun rewsioka =an .
kuneywa suy a= saha suke hine ipe =an akusu ora ,
&quot; episne e= yuputari os sap =an pe ne na . &quot;
sekor a= sa hawean hine cip i= ore hine orano apa seskeseske hine sap =an .
pis ta ki ruwe ne akusu , sorekus a= yuputari cep yaokuta .
sorekusu mike ... mikekar ... aat kane cep yaokuta kor an ... oka ruwe ne a p ,
oro ta a= sa san orano konto niumomare . orano a= saha ka a= kasuy .
niumomare =an kunak ye p ne kusu netumomare =an orano ,
a= saha san kar wa cep mike kar wa ma wa ,
sorekusu ci kor opokin yapte wa mikekar wa ,
a= yuputari anakne cep yaokuta kor ki ayne poronno a= saha cep mike satke .
sat cep kar ruwe ne hine rewsioka =an . kuneywa ,
&quot; a= akutari nisatta anakne eci= hosippa p ne na . &quot;
sekor kane a= sa hawean kor ,
konto nea cep cip or a= o hine orano cip sapa ka ta an .
ineapkusun a= saha cipo ruy humi an ya ka a= eramiskari .
rariw hine arki =an hine ,
sorekusu siporo cikuni ranko onisippakor ne toska ka wa ki hine ,
ouse kuma ne uske corpokke a= kus .
tumamaha pet or oma wa ki corpokke a= kus hine arki =an a p ,
nea ni corpok ta ouse kuma ne ni toska pok ta ,
cip yanke hine cip sirkote hine ,
ora toska ka un hemesu a p orano ran ruwe ka isam .
a= saha ki kusu a= tere yakka wen hi kusu ,
toska ka ta hemesu =an akusu poro yayni samam ni , sikotankonni horak . poro yay ...
samam ni an pe osmake ta ,
a= saha sorekus poro kinasut ruki wa , ruki a ruki a ruki a pekor iki kor an ,
rapokke nea ni sempir wa hemanta sorekusu hoyupu wa ,
suma cari nitay kekkekekke kor pet turasi hoyupu wa arpa humas akusu ,
ora siri a= nukar hi kusu ora a= eoaysitoma .
&quot; a= saha aynu ne wa turano an =an humi ne kunak a= ramu . &quot;
sekor yaynu =an kus ora ran =an hine cip or ta an =an akus ,
i= os a= saha ran hine cip o hine orano arki =an hine ,
a= uni ta a= kor petaru or ta cip yanke hine orano cise or un cep rura .
orano cep ewtomkote wa parka peka racitkere ne ya ,
cise tom peka tuna or peka ka ki ayne ,
ora suke hine ipe =an . rewsioka =an hine ,
kuneywa isimne an akus a= yuputari sorekusu cip sikno kane cep kor wa arki pa .
ma pa p ne ya mikekar somo ki p ne ya ki orano ,
a= sa suy mikekar wa cise or ta ma ne ya satke ne ya ki ayne ,
onuman ipe =an akusu a= sa ene hawean .
&quot; a= akutari eci= ne wa itak =an ciki eci= i= nu katu ,
asinuma anakne ponram wano ueinkar pe a= ne ruwe ne hine ,
kotan rerakar hine kotan a= arustekka hi ta a= ona i= koytaksura ,
&quot; a= matnepo e= ne wa eani anak kamuy sasimi e= ne p ,
sorekusu ueinkar pe e= ne nankor kusu ,
e= akutari e= mataki pirkano e= resu wa , i= okake supuya eci= otte yak pirka na . &quot;
sekor a= ona i= koytakmuye kor i= hoppa p ne wa ,
sonno ka inen a= ne wa onunpospa =an wa oka =an ruwe ne a p ,
kim un aca i= kateomare wa san kusu ne siri a= nukar .
eci= oka yak wen wa kusu ,
episne ... tane a= kor petaru or ta a= rayke hike , isam pe cep ka somo ne korka ,
episne a= eci= sapte ruwe ne hine ,
eci= okake ta suke =an wa a= ipere yak yaykotuyas kusu ,
sore re kisar us su ani suke =an wa a= ipere .
iperuy SIREBA a= okunnure . a= turesi ka okunnure ruwe ne hine ,
oraun pis ta sap =an suy ki a ruwe ne akus ,
suy i= etok kus wa an ruwe ne wa kusu , cip a= yanke hine ,
orano kim un kamuy pakno kinasut sitoma p isam pe ne wa kusu ,
kinasut a= ruki sinne pekor iki =an ... a= inkare .
a= ruki hi ka somo ne .
sorekusu kamuy a= ne kusu ene a= inkare p ne kusu nukar wa ,
&quot; tane anakne ene iki menoko tane mat ne a= kor pe an ? &quot;
sekor yaynu kusu onne samamni osmak ta nuynak wa an pe ,
kira siri ... kira humi a= turesi nu wa i= eohaysitoma .
a= ruki ka somo ki .
ene ne pekor a= inkare wa a= turesi i= eohaysitoma kor arki =an ruwe ne kus ,
te wano anakne nep a= sitoma p ka isam .
tane kimun kamuy ka i= sitoma wa neno yaynu ka somo ki yakun ,
ki yakun orano te wano a= yaynure yaynu ani sorekusu aynu payeoka wa
asinuma ka a= ewtanne . ecioka ka eci= aynuewtanne .
sorekusu kem sawot pe ka oka , tumi sawot pe ka oka .
utureskor pa p ka , umurek utar ka ,
sinen ne ... matnepo tura p ka payeoka ruwe ne kusu , ki p ne ruwe ne na .
eci= i= nu p ne na . &quot; sekor .
orano a= yuputari iokunnure pa iokunnure ,
&quot; hinaktaepak a= saha ne p kusu . &quot; sekor haweoka kor ki hine , orano oka =an ruwe ne akusu ,
sineanta esoyne humas .
a= saha soyne akus aynu ka utarpake ,
ikayop korka se kane an aynu ahun ruwe ne hine orano oka =an .
neun ka arpa ka somo ki no an hine , ora a= saha ewtanne hine oka =an ,
rapokke menoko ne ya hinak wa ka arki p arki wa sini pa .
ipe ani ikor ani a= sa eham wa poro a= yupi ka yayramekote .
pon a= yupi ka yayramekote hine cise harkiso wa ...
cise siso wa poro a= yupihi unihi a= kar .
cise harkiso wa pon a= yupi a= kar hine oro ta yayramekotpa hine oka ,
rapokke kem sawot pe tumi sawot pe payeoka .
umurek utar ne yakka pewre utar , matnepo tura ka ,
nep ka payeokay pa p ne kusu ki pa hine oka =an orano ,
sorekusu coypep ne manu p aep ne manu p nuwe a= koan pa p ,
a= sautari ne p ne kusu ani sikotouska ? pa wa ,
moyono kotan a= ne hine oka =an rapok ,
asinuma ka poro =an hine pirka okkaypo hinak wa ek pe a= ewtanne .
asinuma ka sinna an =an hi orano ,
sorekusu ora easir a= yuputari ka pokor . a= saha ka pokor wa oka =an ruwe ne .
kotan kor utar sukup utar patek ne kusu ,
pokor pa wa inne aynu a= ne pa hine oka =an rapok ,
asinuma ka pokor =an wa ,
a= saha hoskino pokor pe ne kus ,
a= saha poho sorekusu pakno nispa isam nispa ,
a= saha ne a= yuputari ne yakka poutari ki pa ...
hoski a= saha ... a= saha poho yayramekote .
po ka kor siri a= saha nukar kor ,
a= saha pa poro p ne kusu na poutari eytasa rupne pa ka somo ki p ,
matnepoutari ka yayramekotpa ka somo ki rapok ,
poro poho patek yayramekote siri nukar kor a= saha ihoppa wa isam . ene hawean hi .
&quot; eani iyotta e= pon pe ne . ne e= karkuutari ene iki pa siri e= nukar pe ne na . &quot;
sekor a= sa i= ye kor ihoppa ruwe ne hine orano oka =an .
a= yuputari ne yakka sorekusu pak ison kur isam kur ne .
matnepoutari poutari yayramekotpa .
po ka kor pa mippo kar pe ka a= yupihi utar e pa pakno a= yupihi ka siknu .
poro a= yupi hoskino ihoppa wa , okake ta oka =an ayne pon a= yupihi ihoppa korka ,
sorekus asir aynu patek okay pe ne kus uoewtanne wa inne kotan poro kotan a= ne .
nep a= e rusuy nep a= kor rusuy somo ki no ki rapokke ,
asinuma ka a= poutari rupne pa yayramekotpa ne ya ki rapokke ,
poro a= yupi ... pon a= yupi ka ihoppa okake ta ,
asinuma iyotta pon =an pe ne kusu ,
ohonno an =an nankor kus ,
a= matkarkuutari a= mippoutari ene iki pa hi a= nukar wa mosirhoppa =an yakne ,
&quot; kamuy or ta suy humnean ta oka =an pe ne na . &quot;
sekor a= yuputari i= ye kor ihoppa p ne kus ,
asinuma anak ohonno aynu mosir ka ta an =an .
a= mippoutari a= poutari sorekusu a= karkuutari ene iki pa hi a= nukar .
ineapkusun a= utari utar pirka sorekus utasaroski isam no ,
a= utari utar sorekusu i= koyayowpekare a= koyayowpekare pa wa ,
ipe ne yakka nep ne yakka sorekusu a= eutasaroski somo ki no ki ayne ,
tane onne =an siri ene an hi ne kus a= poutari a= epaskuma .
sekor sino katkemat hawean sekor .
